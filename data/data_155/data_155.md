oranla fiyatlarının %2,4’ten %10,1’e kadar arttığını bulmuştur. Houde (2014) de Energy Star etiketiyle ilgili deneyinde bu etiketle ödüllendirilen
buzdolapları için tüketicilerin daha fazla para
ödemeye razı olduklarını ispatlamıştır. Bunu yaparken etiketi olan ve olmayan aynı model buzdolaplarını karşılaştırmıştır. Fakat etiketlendirme
etkisini ABD’deki büyük elektrikli alet marketlerinde enerji tasarruflu ampullerde deneyen Allcott ve Taubinsky (2015) sonuçlarında etiketin
enerji tasarruflu ampul alımında önemli bir etkisinin olmadığı vurgulanmaktadır. Kurz vd. (2005)
etiketin tüketicilerin enerji tasarruflu ev aletleri
tercih etmelerini sağladığını ve bunun %23’lük
bir enerji tasarrufuna denk düştüğünü göstermiştir.

Etiketlerin hangi bilgileri içerdiğinde nasıl daha
etkili olabileceğine dair de çalışmalar mevcuttur.
Heinzle (2012) seçim deneyinde televizyon etiketinin üstünde 10 yıllık mutlak operasyonel maliyet verildiğinde tüketicinin ödemeye razı olduğu
paranın arttığı tespit edilmiştir.. Bunun yanında
etiketin yıllık operasyonel maliyet bilgisi içermesi de bu razı olunan parayı düşürebilmektedir.
Aynı şekilde Andor vd. (2017) da etiketin üstünde
yer alan operasyonel maliyetin dayanıklı tüketim
malları alırken enerji tasarruflu ürünleri seçmekte etkili olduğunu bulmuştur. Son olarak Ölander
and Thøgersen (2014) görsel ve basit bir şekilde
etiketin üstünde “A+++ - D”- ölçek sistemi yerine
“A – G” sisteminin kullanılmasının enerji tasarruflu beyaz eşya alımının olasılığını iki kat arttırdığını
ispatlamıştır.

Şekil 2: Enerji Tasarruf Bilgisi Etiketleme

![figür](data_1097/figures/fig_1.png)

Üniversite Öğrencilerine Geri Bildirim

İtalya’da Salento Üniversitesi’nde 2015 yılında
300 üniversite öğrencisine enerji tasarrufu hakkında dürtmeler uygulanmıştır. 300 öğrenci ilk
aşamada gruplandırılmış ve enerji tasarrufu içeren birçok seçenek sunulmuştur. Bunlardan birisine örnek olarak simülasyon ekranında 5 farklı
elektronik aletin bilgisi, bu aletlerin maliyet ve
enerji tüketimi bilgileriyle birlikte verilmiştir. Sonuçlar ara ara değil sürekli ve en kısa zaman aralığında yapılan geri bildirimlerin enerji tasarrufu
konusunda farkındalığı artırıp enerji tasarruflu
ürünü tercih etmelerine yol açmıştır. Sürekli
olan bu geri bildirimler ya akıllı sayaçlar ya da
faturalar üzerinden yapılmış ve bu geribildirimlerde enerji tüketim miktarından ziyade enerji maliyetinin daha etkili olduğu görülmüştür.
Örneğin ilgili ayın maliyeti bir ay önceki elektrik
maliyetiyle kıyaslandığında ve bu bilgi faturada
belirtildiğinde öğrencilerin daha az elektrik tükettiği fark edilmiştir. Bunun yanında faturadaki
karşılaştırma başka kişilerin tüketim maliyetiyle
de denenmiş, bu noktada karşılaştırılan kişinin
“daha az elektrik masrafı” olan bir kişi olmasının
enerji tasarrufunu pozitif yönde etkilediği bulunmuştur.

Aynı doğrultuda, Dixon vd. (2015) ABD’de 2.010
üniversite öğrencisiyle yaptıkları çalışmada enerji tasarrufunu etkileyen faktörler hakkında bir
anket çalışması yapmıştır. Anket sonuçları “topluluk hissiyatının” çok önemli bir faktör olduğunu, aidiyet etkisiyle daha fazla enerji tasarrufu
yapıldığını göstermiştir. Bulgular kısmında bu
aidiyet hissinin birçok iş yerinde enerji tasarrufu
davranışlarını teşvik etmek için kullanılabileceği
önerilmektedir.

Ev İçi Göstergeyle Bilgilendirme
Faruqei vd. (2010) Ev İçi Gösterge (IHD) ve bazı
diğer doğrudan geribildirim yöntemlerinin elektrik talebi üzerindeki etkisini anlamak için Kuzey
Amerikan ve diğer uluslararası 12 pilot programı değerlendirmişlerdir. Bulgular IHD ile verilen
doğrudan geri bildirimin tüketicilerin enerjiyi
daha verimli kullanmasını sağladığını ortaya çıkarmıştır. Çalışmalardaki enerji tasarrufu oranının %3 ile %13 arasında değişerek %7’lik bir
ortalamaya sahip olduğu hesaplanmıştır. Bunun
yanında IHD ve ön ödeme yöntemleri beraber
uygulandığında tüketicilerin kullanımlarını bu
oranın yaklaşık 2 katı kadar azalttığı gözlemlenmiştir. Sonuç olarak IHD yöntemi bireylerin tüketim alışkanlıklarını değiştirip enerji tasarrufuna yatkınlaşmalarını sağlamak için kullanışlı bir
araç olabilir. 

SOSYAL NORMLAR VE ELEKTRİK TASARRUFU
Enerji tasarrufunu artırmak ve enerji verimli teknolojilerin benimsenmesini sağlamak için sosyal
normların kullanımı ile ilgili olarak çok az sayıda
çalışma bulunmaktadır ve sosyal normun tanımı farklı disiplinlere göre değişmektedir. Sahada
deneyler yapan ekonomistler ve psikologlar çoğunlukla tanımlayıcı (descriptive) bir sosyal norm
tanımı kullanarak çalışmalarını yürütmektedir
(örneğin bir tüketicinin enerji tüketiminin komşularının tüketimiyle kıyaslanarak açıklanması).
Bazı araştırmacılar ise zorunlu (injunctive) normlar kullanmayı tercih etmektedirler (örnek olarak
insanlara birbirlerinin enerji tüketimi hakkında
ne düşüneceklerinin açıklanması). Enerji piyasasında ise norm genellikle benzer pazarlardaki insanların ortalama davranışları olarak kabul edilir
(Hahn ve Metcalfe, 2016).

Sosyal Norm ve Amerika Birleşik Devletleri’ndeki
Uygulamalar

Amerikan enerji firması Opower’ın yapmış olduğu güncel bir çalışmada, tüketicilere evdeki elektrik ve gaz tüketimi hakkında ve bu tüketimlerinin
benzer hane halkı ile karşılaştırıldığı bir rapor
gönderilmiştir. Çalışma sonucunda, hane halkının başka hane halklarıyla karşılaştırıldığı ve bilgilendirildiği dürtme uygulandığında hane başına
düşen ortalama elektrik tüketiminin %2’nin üzerinde azaldığı gözlemlenmiştir (Stern, 2013).

Opower firması hane halkının yeşil ve enerji verimli olmasını sağlamak amacıyla bir yazılım
geliştirip komşuları enerji faturaları üzerinden
birbirleriyle yarıştırıp insanların enerji tasarrufu yapmasına öncülük etmiştir. Bunun yanında
hane halkına posta yoluyla da harcadıkları enerji
raporlanmıştır. Bu aylık raporlarda geribildirim
şeklinde komşuların harcamalarıyla karşılaştırmalar yapılmıştır.

Bu dürtme uygulamasında, herhangi bir hane halkı komşularının %80’inden daha az elektrik harcadıysa gülen yüz almaktadır. Gülen yüz alan
hane halkının daha da fazla enerji tasarrufu yaptığı gözlenmiştir. Bu dürtmeyi bir nevi ödüllendirme
olarak da değerlendirebiliriz. Hane halkının kendini mahallesinin ortalamasıyla karşılaştırılması
tanımsal norm, ‘descriptive norm’, olarak adlandırılmaktadır. Karşılaştırma yapılarak gülen yüz alınması ise ‘injunctive norm’ olarak bilinmektedir.
Opower’ın sosyal norm dürtmesi kullanma stratejisi (hane halklarının fatura miktarlarının karşılaştırıldığı bilginin faturalara eklenmesi) faturalarda
$220.135.000’dan fazla indirime, karbondioksit
emisyonunda da 3.170.710.000 pound azalmaya
ve 2.066.950.000 kilowatt saat tasarrufa neden
olmuştur. Bunun yanında dört kişilik bir aile de
ortalama %2,5 tasarruf edebilmiştir (Stern, 2013).

Tüm ülke çapına uyarlanırsa bu çalışmanın
ABD’deki karbon emisyonunu %0,5 oranında
azaltabileceği ve her bir metrik ton elektik kullanımında 165$ tasarruf elde edilebileceği öngörülmüştür (Allcott, 2011). Bu sonuçlar Ayes vd.
(2009), Costa ve Kahn (2012) tarafından da desteklenmiştir.

Şekil 3: OPower Elektrik Faturasında Aynı Mahalledeki Komşuların
Elektrik Tüketimi Karşılaştırması Bilgisini Vermesi

![figür](data_1097/figures/fig_2.png)