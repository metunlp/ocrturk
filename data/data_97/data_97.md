pastiller gibi çok çeşitli ürünlerde kullanılabilmektedir. Besin takviyeleri, bağlayıcı
maddeler, köpürtücü ve emülsifiye edici maddeler ve taşıyıcılar olarak kullanılmak üzere
açık krem renkli suda çözünür tozlar olarak tedarik edilirler. 3.000-20.000 Dalton
aralığında moleküler ağırlıklara sahip çok çeşitli jelatin hidrolizatları mevcuttur. Sıfır
Bloom değerine sahip jelatinler jelleşme özelliği göstermemekle birlikte, şekerleme
ürünlerinde karbonhidrat ikamesi olarak, protein kaynağı şeklinde, köpük stabilizatörü
olarak ve tahıl bazlı çubuk ürünlerde bağlayıcı ajan olarak fonksiyonel özellikleri
nedeniyle kullanılmaktadır. Tipik bir şekersiz sakız yaklaşık %20 jelatin hidrolizat ve %7
geleneksel jelatin içerebilirken, müsli bir çubuk %23 hidrolize jelatin içerebilir. Süt
endüstrisinde bu hidrolizatlar, özellikle köpük stabilizasyonu amacıyla yaygın olarak
kullanılmaktadır. %1-3 konsantrasyonda uygulanan yüksek moleküler ağırlıklı
hidrolizatlar, kremsi ve yumuşak doku karakteristiği kazandırmanın yanı sıra, ürünlerde
yüksek hacim artışı sağlayarak fonksiyonel avantajlar sunmaktadır. Et endüstrisinde,
%1,5-2 ilavesinin jöle ve yağ birikintilerini üçte iki oranında azaltabildiği ince
homojenize edilmiş konserve etlerde, pişirme kayıplarını azaltmak ve dilimlenebilirliği
iyileştirmek için yaklaşık %2 oranında pişmiş sosislerde, oksidatif değişiklikleri ve
dondurucu yanmasını önlemek için donmuş et üzerinde yenilebilir filmler olarak
(geleneksel jelatin ile birlikte) kullanılmıştır. Ürüne kremsi pürüzsüz bir kıvam vermek
için çorbaların, sosların ve hazır yemeklerin imalatında ve bağlayıcı madde olarak işlev
gördükleri düşük yağlı et ezmelerinde daha yüksek moleküler ağırlıklı hidrolizatlar
kullanılmıştır. Hidrolizat jelatin, sporcular için çeşitli enerji içeceklerinde de kullanılır
(Haug ve Draget, 2011).

Jelatin peptidleri, yağlara karşı yüksek afiniteye sahip olan ve daha iyi emülsifiye
edici özelliklere sahip olan hidrofobik amino asitler bakımından zengindir, bu nedenle
antioksidan özelliklere sahip olabilir. Birçok çalışma, jumbo kalamar derisi, jumbo uçan
kalamarın iç ve dış tunikleri (Dosidicus gigas), Ton Balığı (Thunnus spp.) ve Halibut
derileri (Hypoglossus spp.), mavi köpekbalığı (Prionace glauca) derisi, Nil Tilapia
(Oreochromis niloticus) derisi ve Denizanası (Rhopilema esculentum) dahil olmak üzere
sucul jelatin hidrolizatlarından antioksidan peptidlerin çıkarılmasına odaklanmıştır
(Ranasinghe ve ark., 2022). 