B.3.1. Çalışma Sahasındaki İlçeler Hakkında Genel Bilgiler
B.3.1.1. Akseki
Anadolu Selçuklu Devleti döneminde Batı Torosların zirvelerinde 1288 yılında
kurulmuştur. Osmanlı Devleti döneminde Akseki, 1872’ye kadar aynı isimle Alanya
sancağına bağlıyken daha sonra Antalya’ya bağlanmıştır. Manavgat ve Seydişehir ilçelerinin
kurulması sonucu Akseki’nin birçok köyü de bu ilçelere bağlanmıştır. 1936 yılında Akseki’ye
bağlı bir belde olan Gündoğmuş, 1990 yılında da İbradı ilçe yapılarak Akseki’den ayrılmıştır.2
Akseki, Antalya’ya 152 km uzaklıkta yer alır. Bu ilçenin yüzölçümü 2.083 km²’dir.
Doğuda Gündoğmuş ve Bozkır ilçeleri, güneyde Manavgat ve Gündoğmuş ilçeleri, batıda
Manavgat ve İbradı ilçeleri, kuzeyde de Beyşehir ve Seydişehir, ilçeleriyle çevrilidir.
İlçede Akdeniz ile karasal iklim özellikleri görülür. İlçenin yağış rejimi düzensizliği ve
ekilebilir alanlarının azlığı nedeniyle tarımsal faaliyet yok denecek kadar azdır. Toplam alanın
yarısından fazlasını ormanlar kaplamaktadır. Buralarda küçükbaş hayvancılık ve arıcılık
faaliyetleri sürdürülmektedir. Günümüzde ilçede toplamda; bir belediye, 51 mahalle ve
11.896 kişilik nüfus vardır. Köy nüfusu genellikle yaşlı kişilerden oluşmaktadır. Bu da
köylerdeki nüfus artışını da düşürmektedir. Akseki, Avşar boyundan gelen Türkmenlerden
oluşmaktadır. Yöre insanları köylerdeki sınırlı ve zor koşullarda erişilebilen imkânlardan
dolayı başka şehirlere sürekli göç etmişlerdir. Akseki’de okuryazarlık oranı da yüksektir.
Akseki’nin yetiştirdiği şahsiyetler arasında Osman Yüksel Serdengeçti de yer alır.
Serdengeçti, aralarında Ahmet Hamdi Akseki, eski müftülerden Hacı Salih Efendi’nin de
bulunduğu âlimler yetiştirmiş bir ailenin evladıdır. Ahmet Hamdi Akseki Osmanlı Devleti’nin
son döneminde din hizmetlerinde önemli görevlerde bulunup, Türkiye Cumhuriyeti Devleti
kurulduktan sonra da hizmetlerine Diyanet İşleri’nde devam etmiştir. Ölümüne kadar da
yaklaşık altı yıl Diyanet İşleri Başkanlığı yapmıştır. Akseki’de, günümüzde de okuryazar
insan sayısı çoktur. Akseki yazma eserler bakımından da zengin bir kütüphaneye sahiptir.
B.3.1.2. Alanya
Anadolu Selçuklu Devleti 1207 yılında Antalya’yı, 1221 yılında da Alanya’yı
fetheder. I. Alâeddin Keykubat kendi isminden dolayı bu şehre “Alâiye” adını verip
Selçukluların kışlık merkezi hâline getirince şehri imar ettirir. Kale içinde köşkler, hamamlar,
camiler, tersaneler yaptırır. Bölge 1243 yılındaki Kösedağ Savaşı neticesinde güç kaybetmeye
başlar ve 1308 yılında Anadolu Selçuklu Devleti’nin yıkılmasıyla Karamanoğulları’nın
hakimiyetine giren Alanya 1426 yılında Memlûk Devleti’ne Karamanoğulları tarafından
satılıp bağlanmıştır. Burayı yine Karamanoğulları vali olarak yönetmeye devam etmiştir.
2 http://www.akseki.gov.tr/genel-bilgiler (Erişim tarihi 28.01.2025).