ılımlı şekilde sürmüştür. 2025 yılında ABD ekonomisinin görünümünde ticaret politikası belirsizlikleri
ve para politikasında normalleşme adımlarının enflasyon ve istihdam risklerinde dengeyi gözetmesi
belirleyici olmaktadır. Bu çerçevede, IMF verilerine göre, 2024 yılında yüzde 2,8 oranında büyüme
kaydeden ABD ekonomisinin, 2025 yılında yüzde 2 ve 2026 yılında yüzde 2,1 oranında büyümesi
beklenmektedir.
ABD ekonomisinde işgücü piyasası 2025 yılında ılımlı seyretmektedir. 2024 yılında işsizlik oranı
finansal sıkılaşmanın gecikmeli etkilerinin istihdam piyasalarında belirginleşmesiyle 2023 yılına göre
sınırlı yükselmiş ve 2024 yılı Aralık ayında yüzde 4,1 oranında gerçekleşmiştir. 2025 yılında ise tarife
belirsizliği nedeniyle beklenen ölçüde gerçekleşmeyen parasal normalleşme adımlarının etkisiyle
işsizlik oranında sınırlı yükselişler devam etmiş ve 2025 yılı Ağustos ayında işsizlik oranı yüzde 4,3
olarak açıklanmıştır. IMF tahminlerine göre, ABD’de işsizlik oranı 2025 yılında yüzde 4,2 ve 2026
yılında yüzde 4,1 oranında gerçekleşecektir.
ABD Merkez Bankası (Fed) 2025 yılı genelinde fiyat istikrarını sağlama yönünde temkinli bir duruş
sergilemektedir. 2022 yılının ilk çeyreğinden itibaren süregelen sıkılaşma döngüsüyle politika faizini
kademeli olarak yükselten Fed, 2024 yılında enflasyondaki düşüş eğiliminin kalıcılık kazanmasıyla
birlikte para politikasında kademeli bir normalleşmeye yönelmiştir. Bu dönemde ilk defa 2024 yılının
Eylül ayında politika faizinde 50 baz puanlık bir indirim gerçekleştirilmiş ve bu adım, sıkılaşma
döngüsünün sonlandığına işaret etmiştir. Öte yandan 2025 yılının ilk yarısında küresel ticaret
politikalarına ilişkin belirsizlikler finansal piyasalarda oynaklığı artırmış ve enflasyonist riskleri
gündeme getirmiştir. Bu nedenle temkinli bir faiz patikası tercih eden Fed, 2025 yılının Eylül ayına
kadar beklentilerin aksine faiz oranında bir değişikliğe gitmemiştir. 2025 yılının Eylül ayında ise
politika faizinde 25 baz puanlık bir indirime gidilmiştir. Ayrıca önümüzdeki dönemde bilanço
küçültme sürecinin sonlandırabileceği gündeme gelmiştir.