Ekonomik anlamda bilgi ise, bir işletmenin finansal faaliyetleriyle ilgili tüm
verileri ve bu verilerin ayrıntılarını kapsayan geniş bir terimi ifade etmektedir. Bir
başka tanımla ekonomik bilgi, işletmelerin finansal performansını analiz etmek ve
stratejik kararlar almak amacıyla kullanılan nicel verilerin toplamıdır. Ekonomik
veriler, ekonomik bilgileri oluşturan ham sayıları ve istatistikleri ifade eder. Buna
bilançolar, gelir tabloları, nakit akış tabloları, mali oranlar ve analiz, raporlama için
kullanılan diğer verilerde dahildir (Higgins, 2016).
Toplumun temel amacı olan varlığını sürdürmek ve yaşam standardını
yükseltmek için işletmelerde (temel ekonomik birimlerde) kaynakların en iyi şekilde
kullanılması gerekmektedir. Kurumsal kaynakların optimum kullanımı büyük ölçüde
kurum yöneticilerinin kararlarına bağlıdır. Gelecekle ilgili kararlar almak risk ve
belirsizlik içerir. Yöneticilerin uygun, doğru ve zamanında karar verebilmeleri,
pozisyonlarına uygun belirli özelliklere sahip bilgiyi karar verme sürecinde
kullanmalarına bağlıdır (Karakaya, 2004).

1.1.1. Bilginin Özellikleri
Günümüz ekonomilerinde hem devletler hem de işletmeler için bilgi güç
demektir. Bilgiyi elinde bulunduranlar güce sahip olmaktadırlar. Rakiplerine karşı
daha avantajlı bir duruma gelmektedirler. Kullanım amaçlarına göre birtakım
süreçlerden geçirilen bilgi, önce kaydedilir sonra kontrol edilir ve en son olarak kontrol
edilip kullanılabilir hale getirilir (Atılgan, 2010, s. 201). Elde edilen bu bilginin, karar
vericilerin amaçlarını karşılayabilmesi için belirli niteliklere sahip olması
gerekmektedir (Durna & Demirel, 2008).
Bilgilerin ihtiyaçları karşılayabilmesi ve yararlı olabilmesi için bazı niteliksel
özellikleri barındırması gerekir. Bu niteliksel özellikler otoriteler tarafından
oluşturulmaktadır. Finansal raporlama ve muhasebe uygulamalarında standartları
belirleyen dünya çapında başlıca iki kurum bulunmaktadır. Bunlardan birisi
Uluslararası Muhasebe Standartları Kurulu (IASB) ve Finansal Muhasebe Standartları
Kurulu (FASB). Şekil 1’de FASB’nun kabul ettiği faydalı finansal bilginin
özellikleri gösterilmiştir. 