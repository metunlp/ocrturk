Türk Dil Kurumu Güncel Türkçe Sözlük içerisinde yer alan kelime anlamına göre yolsuzluk;
usulsüzlük, bir yetkiyi veya görevi kötüye kullanma, suiistimal, yolsuz olma durumu ve parasızlık
şeklinde tanımlanmaktadır (Türk Dil Kurumu [TDK], 2023). Yolsuzluk teriminin İngilizce karşılığı
da “corruption” veya “bribery” olarak karşımıza çıkmaktadır. Bu terimlerden ilki olan
“corruption”, dürüstlüğü, yasalara uymayı ve etik değerleri ihlal eden kötü niyetli faaliyetleri ifade
ederken; “bribery” ise özellikle rüşvet verme veya almayı vurgular. Latincede ise “corrumpere”
kelimesinden gelen yolsuzluk; kuraldışı davranmak, dağıtmak, ihlal etmek, yıkmak anlamına
gelmektedir (Gedikli, 2011: 170).
Yolsuzluk, genel anlamda yetkili kimselerin veya kamu görevlilerinin yasa dışı ve kötü
niyetli olarak pozisyonlarını, görevlerini veya kamu kaynaklarını kişisel kazanç sağlamak yahut
başkalarının çıkarlarına hizmet etmek amacıyla kullanması anlamına gelmektedir. Bu, zimmete
para geçirme, sahtekârlık, usulsüzlük, görevi kötüye kullanma, rüşvet ve diğer yasa dışı faaliyetleri
içerebilir.
Yolsuzluk üzerine yapılan literatür incelendiğinde, kavramı ilk ele alan akademik
çalışmalardan McMullan (1961, 183-184) yolsuzluğu, bir kamu personelinin geçerli sebepleri
olmaksızın yasal takdir yetkisini kullanması veya yapmakla sorumlu olduğu herhangi bir görevini
para yahut nakdi değer taşıyan hediyeler karşılığında yerine getirmesi ya da yapmamak ile
yükümlü olduğu herhangi bir şeyi yapması olarak tanımlamaktadır. Yolsuzluk kavramına farklı bir
bakış açısı sunan Bayley (1966: 720) ise her ne kadar rüşvet ile bağdaştırılan bir olgu olsa da
yolsuzluğun yalnızca parasal olmayacağını, yetki ve güç unsurlarının parasal değer taşımayan
amaçlar doğrultusunda kullanılmasının da benzer şekilde yolsuzluk olarak tanımlanabileceğini
belirtmiştir. Huntington (1968: 59)’a göre de özel gayelere hizmet etmek için kamu görevlilerinin,
kabul görmüş olan kurallardan sapan eylemlerine yolsuzluk denmektedir. Becker ve Stigler (1974:
1-18) ise yolsuzluğu, “rüşvet” çerçevesinde ele alırken, piyasa açısından yolsuzluğun etkilerine ve
yasayı kötüye kullanma konularına odaklanmaktadır. Çulpan (1980: 34)’a göre ise yolsuzluk, kamu
görevlilerinin görev ve yetkileri dışında kalan işlemleri ifa etmeleri ya da hali hazırda yapmakla
yükümlü olduğu işlemleri normal sürecine kıyasla hızlandırmaları karşılığında çıkar elde etmeleri
şeklinde tanımlanmaktadır. Bir başka çalışmada yolsuzluk, maddi veya maddi olmayan menfaatler
için kamu personelinin kamusal yetkilerini yasalara ve hukuksal düzenlemelere uygun olmayan
şekillerde kullanması, olarak tanımlanmaktadır (Berkman, 1983: 9). Shleifer ve Vishny ise
yolsuzluğu yönetimsel açıdan ele almış ve kamu personellerinin şahsi kazanç elde etmek amacıyla
mülkiyeti devlete ait olan kamu mallarını satması olarak tanımlamıştır (Shleifer ve Vishny, 1993:
599). Öte yandan yolsuzluk, kötü niyetli ve kasıtlı olarak kamu kaynaklarının etkili ve doğru bir
biçimde kullanılmasını engelleyen bir eylem; diğer bir ifade ile toplumsal faydaya hizmet etmesi
gereken kaynakların şahsi çıkarlar için kullanılmasıdır ki bu da toplumun genelinden ziyade
kişilerin lehine olan bir durumdur (Korkusuz, 2000: 80). Yolsuzluk, Kamu Yönetim Sözlüğü
tanımına göre ise toplum genelinde kuralları ihlal eden, düzeni bozan, etik dışı iş ve davranışlardır. 