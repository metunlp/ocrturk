ortağını etkilemiştir. Bu durum, ABD’nin efektif gümrük oranlarını tarihi yüksek seviyelere taşırken,
diğer ekonomilerin misilleme niteliğindeki önlemleriyle küresel ticaret sisteminde belirsizlik
artmıştır.
2025 yılının ilk çeyreğinde artan ticaret gerilimleri ve yeni tarife açıklamaları, finansal piyasalarda
oynaklığı artırmış, küresel risk algısını yükseltmiştir. Bu dönemde sermaye akımlarında yön
değişimleri gözlenmiş, gelişmekte olan ekonomilerden çıkışlar hızlanmıştır. Artan tarife baskısı,
ticaret hacmi ve yatırım beklentileri üzerinde aşağı yönlü etkiler oluştururken, özellikle imalat ve ara
malı ticaretinde belirgin bir zayıflama yaşanmıştır. Yıl ortasına doğru bazı büyük ekonomilerin tarife
uygulama takvimlerini kısmen ötelemesi, piyasalara kısa süreli bir istikrar getirmiş; buna paralel
olarak önden yüklemeli ithalat ve stok yenileme eğilimleri küresel ticaret akımlarında geçici bir
toparlanma sağlamıştır. Ancak politika belirsizlikleri, beklentiler üzerinde baskı oluşturmaya devam
etmektedir.
Şekil 1: Küresel Büyüme 

![figür](data_1090/figures/fig_1.png)



Kaynak: IMF WEO Ekim 2025
Ticaret politikalarındaki yön belirsizliği, artan jeopolitik riskler ve tedarik zincirlerinde süregelen
kırılganlıklar, küresel ticaret hacmine ilişkin beklentileri aşağı yönlü etkilemektedir. Küresel mal
ve hizmet ticareti, sıkı finansal koşullar ve jeopolitik gerilimlerin damga vurduğu bir ortamda 2023
yılında yalnızca yüzde 1,0 oranında artarak oldukça zayıf bir performans sergilemiştir. 2024 yılında
tedarik zincirlerindeki iyileşme, hizmet ticaretindeki canlanma ve talep koşullarının güçlenmesiyle
ticaret küresel ölçekte belirgin biçimde toparlanmış ve yüzde 3,5 oranında artış kaydetmiştir. 2025
yılının başında bu olumlu eğilim sürerken, ABD’nin uygulamaya koyduğu geniş kapsamlı gümrük