ve sonuçların değerlendirilmesi gibi birbirine bağlı birçok bileşenden oluşur (Umar ve
Özen, 2019). Eğitim sisteminin beklenilen sonuçları vermesi için lider yöneticilerin ve
güçlendirilmiş öğretmenlerin etkin bir rol oynaması gereklidir (Kıral, 2019).
Öğretmenlerin yetkilendirilerek daha geniş bir etki alanına sahip olmaları, Türk eğitim
sisteminin hedeflerine ulaşılmasında önemli bir katkı sağlayacaktır. Güçlendirilmiş
öğretmenler, sahip oldukları potansiyeli bu hedefler doğrultusunda daha etkili bir şekilde
kullanabileceklerdir.
Her öğretmenin doğasında, sınıf içinde işlerin nasıl daha verimli hale
getirileceğine dair kararlar alma yeteneği bulunmaktadır. Öğretmenler, öğrencilerin
günlük okul deneyimleri üzerinde olumlu bir etki yaratma potansiyeline sahip olup, aynı
zamanda sınıfta nasıl daha bağımsız hareket etmeleri gerektiği konusunda mesleki bir
bilinç taşımaktadırlar. Onlara fırsat verildiğinde, öğretmenler kendi mesleki gelişimlerini
organize edebilir veya mevcut mesleki gelişim programlarına katılabilirler. Ayrıca,
öğretmenler, öğrencilerin potansiyelini ortaya çıkarma konusunda kendilerini etkili
hissedebilecek kapasitededirler (Flaherty, 2018). Ancak Çelik ve Akar’a (2020) göre,
öğretmenler zaman zaman güçsüz bırakılmakta, aşırı iş yükü altında ezilerek sadece
emirleri yerine getiren bireylere dönüşmektedir. Bu durum, öğretmenlerin kendilerini
tükenmiş hissetmelerine ve okulu sahiplenme duygularının azalmasına yol açmakta,
böylece okulun beklenen verimliliğe ulaşamaması ile sonuçlanmaktadır (Çelik ve Akar,
2020; Kahraman ve Çelik, 2020; Özocak ve Yılmaz, 2020). Etkili okul modeli, tüm
öğrencilerin öğrenme kapasitesine sahip olduğu ve tüm öğretmenlerin öğretme
yeteneğine sahip olduğu anlayışına dayanır. Bu çerçevede, etkili okulların hem
öğretmenleri hem de öğrencileri eğitim sürecine katkıda bulunur ve bu süreçte fark yaratır
(Balcı, 1988). Öğretmenlerin etkinliklerini artırabilmeleri için gelişimlerinin
desteklenmesi, karar alma süreçlerine katılmaları ve yetkilendirilmeleri önemlidir
(Öznacar, Çoban ve Yılmaz 2016). Güçlendirilmiş öğretmenler, çalışma ortamlarını
şekillendirme ve etkileme konusunda pasif kalmak yerine daha proaktif bir tutum
sergilerler (Spreitzer, De Janasz ve Quinn, 1999). Bu nedenle, öğretmenlerin sorumluluk
alarak aktif bir rol üstlenmeleri, sadece emirleri yerine getiren bireyler olmaktan daha
uygun bir yaklaşım olacaktır.
Bu kapsamda, öğretmenlerin güçlendirilmesi amacıyla çeşitli çalışmalar
yapılmaktadır. Öğretmenlerin yalnızca verilen talimatları yerine getiren bireyler
olmaktan çıkarılıp, aldıkları kararların sorumluluğunu üstlenen, mesleki gelişime açık ve 