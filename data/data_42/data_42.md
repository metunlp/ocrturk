Nüfus Departmanına göre; 2040 yılına kadar Dünya nüfusunun yaklaşık üçte ikisi kentlerde
yaşayacaktır. Bu süreçte kentsel değişim üç şekilde gerçekleşecektir. İlk olarak, daha fazla
insan kent merkezlerine taşınacak, küresel nüfusun büyük bir bölümü kentlerde
yaşayacaktır. İkinci olarak, gecekondu nüfusu dünyadaki yoksulların daha büyük bir
kısmına ev sahipliği yapacaktır. Üçüncüsü, gerçekleşen değişimler mekânsal yayılım
gösterip şehirler, çevre ve insanlar üzerinde olumsuz etkiler oluşturacaktır (Vlahov et al.,
2007: 16-26). Ayrıca, plansız şehirleşme bu ülkelerde doğal kaynakların sürdürülemez
şekilde kullanımını ve doğal afetleri (su kıtlığı, iklim değişikliği, bitki ve hayvan türlerindeki
azalma / yok olma) daha hissedilir kılacaktır (Baloch et al., 2019: 632-638).

Dünya çapında ekonomik, coğrafi, nüfus ve doğal kaynaklar açısından büyük bir
potansiyele sahip olmasına rağmen D-8 ülkeleri üzerine yapılan çalışma sayısı, nedeni
bilinmeyen bir şekilde sınırlıdır. Bu çalışma ile D-8 ülkelerinin sahip olduğu potansiyele
tekrar dikkat çekilmesi hedeflenmiştir. Çalışma sonucunda; elde edilen bulguların güçlü
tahmin içermesi, bu tarz sınamaların, farklı ülke ve bölgelerin çok uluslu veri kümelerinin
üzerine yapılması hususunda, literatüre katkı sağlayacağı umulmaktadır. (YSA)’nın
kullanarak CO2 emisyonu tahmini yapmak, mevcut literatürdeki (EKC, STIRPAT vb.)
büyüme kirlilik ilişkisini farklı yöntemler ile de ölçülmesinin geliştirilmesi adına literatüre
farklı bakış açılarıyla yönelme eğilimini destekleyecektir. Çünkü kirlilik ile ilgili çalışmalar
yapılırken, merak edilen soru daima, sonuçlar ne kadar tutarlı sorusuna cevap aramak
olmuştur. Yine literatürde önceden yapılmış çalışmalarla sonuçların karşılaştırılması
yapılarak, yöntemler arası karşılaştırma olanağı da katkı sağlayacaktır.

2\. Literatür

Dünya son yıllarda iki sorunla ciddi şekilde mücadele etmektedir. Bir yandan küresel
ısınmayı 1,5 °C ile sınırlamak; diğer yandan, kapsayıcı ve eşitlikçi bir sosyoekonomik
kalkınmanın sağlanması (Aktaş, 2023: 5). Her iki sorunun çözümü içinse gelişmekte olan
ülkeler kilit rol oynamaktırlar. Özellikle gelişmekte olan ülkelerde, ekonomik kalkınma,
sosyal içerme ve çevresel sürdürülebilirlik beklentileri daha fazladır. Yine yenilenebilir
enerji potansiyelinin çoğu, gelişmekte olan ülkelerde bulunduğundan, bu ülkeler kilit role
sahiptir (Wang et al., 2021: 277). Bu makale, ulusal ve uluslararası literatür incelenerek
hazırlanmıştır. Aşağıda konu ile ilgili dikkat çeken araştırmaların bazılarından örnekler
sunulmuştur.

Pabuçcu ve Bayramoğlu (2016), çalışmalarında Türkiye için büyüme kirlilik
paradoksuna dikkat çekmek istemişlerdir. Sera gazı emisyonlarının en önemli nedenlerini;
enerji üretimi ve tüketimi, kitlesel üretim ve ulaşım için gerekli olan enerji ihtiyacından
kaynaklandığını savunmuşlardır. Avrupa Birliği ülkelerine Türkiye’yi de dahil ederek,
1990-2030 yılları arasında beşer yıllık dönemler halinde Yapay Sinir Ağları Modeli (YSA)
ile tahmin yapmışlardır. Değişken olarak nüfus, enerji üretimi ve tüketimi, GSYH, ulaşım
için talep edilen enerji miktarı ve sera gazı salınım miktarlarını kullanmışlardır. Türkiye’nin
2020-2025-2030 yılları için CO2 eş değeri salım miktarlarını tahmin etmişlerdir. Elde edilen
bulguların Türkiye’nin Paris İklim Zirvesi’nde 2030 yılı için söz verdiği 929 milyon ton CO2