maliyetleri artırsa da orta vadede arz güvenliğini önceleyen yeni bir küresel yapı oluşumunu
desteklemiştir.
Küresel ölçekte enflasyonla mücadele kapsamında sürdürülen sıkı para politikaları 2024 yılı
genelinde etkisini sürdürmüş, hizmet fiyatlarındaki katılık ve ücret artışlarındaki direnç çekirdek
enflasyonun yavaş gerilemesine neden olmuştur. Bu durum, birçok merkez bankasının faiz indirim
döngüsünü öteleyerek temkinli bir yaklaşım benimsemesine yol açmıştır. ABD Merkez Bankası faiz
oranlarını sabit tutarken, Avrupa Merkez Bankası sınırlı bir gevşeme süreci başlatmış, Asya merkez
bankaları ise büyüme dinamiklerini desteklemeye yönelik daha esnek bir politika izlemiştir.
Gelişmekte olan ekonomilerde dış finansman koşullarındaki kırılganlıklar nedeniyle faiz indirimleri
sınırlı kalmıştır. Sıkı finansal duruşun sürmesi, küresel büyümenin ılımlı bir patikada ilerlemesine
neden olurken, ülkeler arasındaki performans farklarını derinleştirmiştir.
ABD ekonomisi, 2024 yılında güçlü iç talep ve istihdam koşulları sayesinde dayanıklılığını
korurken, Avrupa ekonomilerinde imalat sanayiindeki zayıf seyir, yüksek enerji maliyetleri ve
sınırlı yatırım iştahı büyümeyi baskılamıştır. Çin ekonomisi kamu harcamaları ve iç talebi
canlandırıcı önlemlerle kademeli bir toparlanma eğilimi göstermiştir. Yükselen ve gelişmekte olan
ülkelerde ise sermaye akımlarında görülen oynaklık, dış talepteki dalgalanmalar ve finansman
maliyetlerindeki yükseklik büyüme görünümünü sınırlamıştır.
Bu çerçevede, IMF’nin Ekim 2025 tahminlerine göre, 2024 yılında yüzde 3,3 oranında büyüyen
küresel ekonominin 2025 yılında yüzde 3,2, 2026 yılında ise yüzde 3,1 oranında büyüme kaydetmesi
beklenmektedir. Bu tahminler, Nisan 2025 projeksiyonlarına kıyasla 2025 yılı için daha belirgin olmak
üzere yukarı yönlü revize edilmiş olup ABD’nin ticaret politikalarına ilişkin belirsizliklerin geçici
etkilerinin azalmasıyla küresel aktiviteye ilişkin beklentilerin yeniden toparlandığını göstermektedir.
Bu doğrultuda tahminler, jeopolitik riskler ve ticaret politikalarındaki belirsizliklere rağmen zayıf ama
nispeten istikrarlı bir küresel görünümün süreceğine işaret etmektedir.
2025 yılına girilirken küresel görünüm, yüksek seyreden faiz oranları ve ticaret politikalarındaki
belirsizlikler nedeniyle ABD ekonomisindeki yavaşlamaya rağmen Çin ve Hindistan
ekonomilerindeki gelişmeler kaynaklı olarak yatay bir seyir izlemiştir. Yılın başından itibaren
ABD’nin dış ticaret politikalarında yaşanan gelişmeler küresel ticaret akımlarında belirleyici
olmuştur. Ocak ayı sonlarında ABD tarafından başlatılan ve ilk aşamada Kanada, Çin, Meksika ve bazı
stratejik sektörleri hedef alan gümrük tarifeleri, kısa sürede kapsamı genişletilerek çok sayıda ticaret 