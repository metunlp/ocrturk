sosyoekonomik ve coğrafi farklılıklarının, büyüme ve kirlilik ilişkisine etkisi D-8 ülkeleri
üzerine çalışma yapmayı cazip kılmıştır.

Çalışmada kullanılan veri seti için aralık olarak 1990-2020 dönemi belirlenmiştir.
Belirlenen zaman aralığı seçilirken, tüm dünyada özellikle kirlilik artışının yoğunlaşmaya
başladığı 1990 yılı başlangıç noktası olarak belirlenirken, en son verilere ulaşılabilen ve
çalışmanın güncelliğini artırmak için en yakın zamana tekabül eden 2020 yılları seçilmiştir.
Değişkenler seçilirken, gelişmekte olan ülkelerin içinde bulunduğu büyüme kirlilik sarmalı
dikkate alınmıştır. Çünkü gelişmekte olan ülkeler, sürdürülebilir kalkınmaya ulaşma
konusunda, gelişmiş ekonomilere göre farklı sorunlarla karşı karşıyadırlar. Gelişmişliğin en
belirgin göstergesi olan kişi başı gelir (GSYH), gelişmiş ülkelere göre daha düşük
seviyededir. Bu durumdan kurtarmak isteyen gelişmekte olan ülkeler için çözüm ise üretimi
daha da artırmaktır (Gürlük, 2010: 85-99). Üretim artışı ise çevre sorunlarını artırıcı başlıca
unsurdur. Ancak gelişmekte olan ülkeler sürdürülebilir büyümenin devam edebilmesi için
yol haritası belirlerken, gelişmiş ekonomilerin çevreyi dikkate almadan hazırladıkları
kalkınma süreçlerinde yaptıkları hataları dikkate almalılardır. Geçmiş tecrübelerden
yararlanma gelişmekte olan ülkeler için avantaja dönüşecektir. Bu durumda gelişmekte olan
ekonomilerin büyüklüğü ve enerji sistemleri, radikal dönüşümlerin uygulanmasını
kolaylaştıracaktır. Böylece gelişmiş emsallerine göre daha hızlı ve daha yönetilebilir hale
getirme fırsatı sunacaktır (Cantarero, 2020: 70).

Gelişmekte olan ülkelerin daha fazla büyüme ihtiyaçları daha fazla enerji talebini
kaçınılmaz kılmaktadır (BP Enerji İstatistikleri Sitesi; Muhumuza et al., 2018; Solarin,
2020). 2017 ile 2040 arasında dünya genelinde büyümenin %48 artacağı tahmin
edilmektedir. (Dünya Enerji Görünümü, 2017: 1-5). Büyüme ile birlikte artan enerji
talebinin çevre üzerindeki olumsuz etkileri ise sürdürülebilir kalkınma açısından risk teşkil
etmektedir. Bu açıdan değerlendirildiği zaman kirliliğin oluşturduğu tehdit, sadece
gelişmekte olan ülkeler için değil tüm dünya ülkeleri için büyük sorun oluşturmaktadır
(Nepal & Paija, 2019: 164-173). Gelişmekte olan ülkelerin yenilenebilir enerji kullanımları
ise daha kısıtlıdır (Cherni & Jouini, 2017; Kararaslan & Çamkaya, 2022). Bu nedenle, bu
ülkelerin CO2 emisyonunu azaltmak için enerji tüketim tercihlerini, yenilenebilir enerjiden
yana kullanmaları daha önemlidir. Karbondan arındırma ve sürdürülebilir kalkınma
arasındaki korelasyon göz önüne alındığında, birçok gelişmekte olan ülke bunu başlatmıştır.
Hatta son birkaç yılda, GSYH bazında bakıldığında, gelişmekte olan ülkelerin bu
teknolojilere, gelişmiş ülkelerden daha fazla yatırım yaptıkları gözlemlenmektedir (REN21;
Renewables 2020 Global Status Report, 2020). Bununla birlikte, 2019 yılında başlayan
Covid-19 pandemisi nedeniyle ortaya çıkan ekonomik ve finansal sıkıntılar, gelecekte
yenilenebilir enerji projelerine yapılacak yatırımları önemli ölçüde etkileyeceği tahmin
edilmektedir. Sürdürülebilir kalkınma çerçevesinde, sürdürülebilir ve yenilenebilir enerji
sistemlerine başarılı bir geçiş yapan ya da yapacak olan ülkelerin bu noktada desteklenmesi
büyük önem arz etmektedir (Ouedraogo, 2017: 106).

Gelişmekte olan ülkelerde, büyüme ile birlikte artan kentleşme olgusu, kirlilik artışını
tetikleyen başka bir unsurdur (Liang & Yang, 2019; Aslan et al., 2021). Birleşmiş Milletler