BÖLÜM 7
TARIMSAL FAALİYETLER
7.1 Bu bölümde, tarımsal faaliyetlerde bulunan işletmelerin canlı varlıklarının ve hasat
zamanındaki tarımsal ürünlerinin kayda alınmasına ve ölçümüne ilişkin muhasebe
ilkeleri düzenlenmektedir. Bu bölüm hükümleri tarımsal ürünlere hasat zamanından
sonra uygulanmaz. Tarımsal ürünlerin hasat zamanından sonraki ölçümü, sunumu ve
finansal tablo dışı bırakılması ile tarımsal ürünün hasattan sonra işlenmesiyle ortaya
çıkan mamullere (örneğin peynir üretilmesine) ilişkin muhasebe işlemleri, “Stoklar”
bölümü ya da kapsamına girdikleri diğer ilgili bölümler uyarınca gerçekleştirilir.
Tanımlar
7.2 Bu bölümün uygulanmasında aşağıdaki terimler belirtilen anlamlarıyla kullanılır:
Tarımsal faaliyet: Canlı varlıkların biyolojik dönüşümünün ve hasadının, satmak ya
da tarımsal ürüne veya ilave canlı varlıklara dönüştürmek amacıyla yönetilmesidir. Bir
faaliyet yalnızca canlı varlıkların biyolojik dönüşümünün yönetiliyor olması
durumunda tarımsal faaliyet olarak kabul edilir. Aksi takdirde bu faaliyet tarımsal
faaliyet olarak nitelendirilemez ve bu faaliyetlerle ilgili tarımsal ürünlere ve canlı
varlıklara bu bölüm hükümleri uygulanmaz. Örneğin yönetilmeyen kaynaklardan
(ormanlardan, denizlerden vb) ürün elde edilmesi tarımsal faaliyet değildir. Bununla
birlikte örneğin balık çiftliklerinde balık yetiştiriciliği tarımsal bir faaliyettir.
Canlı varlık: Yaşayan hayvan veya bitkidir.
Tarımsal ürün: İşletmenin canlı varlıklarından hasat edilen üründür.
Biyolojik dönüşüm: Canlı varlıklarda nitel ve nicel değişime yol açan büyüme,
bozulma, üretim ve döllenme sürecidir. Biyolojik dönüşüm sonucunda canlı varlıkların
büyümesi, bozulması veya döllenmesi suretiyle bu varlıklarda değişim meydana gelir
ya da bu varlıkların tarımsal ürünleri ortaya çıkar.
Hasat: Ürünün canlı varlıklardan ayrılması ya da canlı varlığın hayatının sona
ermesidir.
7.3 Aşağıdaki tabloda canlı varlıklar, tarımsal ürünler ve hasattan sonra işlenen diğer
ürünlere ilişkin örneklere yer verilmiştir: