Şekil 1 incelendiğinde dört bölümün tamamının, davranışlar, becerileri ve niteliklere tesir
eden dört temel faktörle (Profesyonellik, Teknik Bilgi, Eğitim ve Tecrübe) bağlantılı
olduğu görülmektedir. Becerilere ve niteliklere sahip olmak, tek başına liderin etkinliğini
etkilemez. Farkı yaratan, onları ustaca bir araya getirecek ve doğru zamanda
kullanılmasını sağlayacak dört temel faktörün varlığıdır. Bu faktörler bütünleştirildiğinde
krizde istenen sonuca ulaşılması daha olasıdır. Esnek, uyarlanabilir liderlik kavramı,
başarılı sonuçlara katkıda bulunmanın anahtarıdır (Devitt ve Borodzicz, 2008).

1.1.8. Örgütsel Krizde Liderin Rolü
Krizlerin birçok yerde var olduğu bir dünyada yaşamak ve faaliyet göstermek, bu krizleri
atlatmayı sağlayacak daha iyi koşullara götürmek için çalışanları güdüleyecek ve örgütün
hedeflerine ulaşmasını sağlayacak liderleri gerektirmektedir. Bu koşullardan örgütünü
hasarsız çıkartan liderlerin, zorluklarla nasıl başa çıktıkları ve zorlu koşullardan bir şeyler
öğrenip öğrenemedikleri giderek daha fazla üzerinde durulan bir konu olmaktadır
(Förster vd., 2022). Bu nedenle, örgütsel krizlerde liderlerin rolünü tanımlayabilmek için,
kriz sürecinde liderlerin zorluklarla ne denli başa çıkabildiğine ve ne kadar etkili olduğuna
yönelik sorular ortaya çıkabilir.
Konuyla ilgili yapılan araştırmalarda, adaletli ve yapıcı liderlerin, çalışanların
dayanıklılığını pozitif yönde etkilediği (Avey vd., 2011), ancak liderlerin açgözlü ve narsist
davranışlarının da çalışanların dayanıklılığını negatif yönde etkilediği söylenmektedir
(Sajko vd., 2021).
Norman vd. (2005), motive olmuş liderlerin bu motivasyonunun sadece kendilerinin değil,
takipçilerinin de dayanıklılığını etkilediğini ve bunun da uzun vadede nasıl örgütsel
dayanıklılığa yol açtığını teorik olarak açıklamıştır. Bu teorik açıklamaya ilaveten, Samba
vd. (2017), örgütsel krizle karşılaştığında, liderin çalışanların üzerindeki potansiyel
etkisini gösteren bir model oluşturmuştur.
Sonuç olarak liderlerin, kriz esnasında ve devamında ortaya çıkan çelişkilerle nasıl başa
çıktıkları ve takipçilerini nasıl yönlendirdikleri, hangi liderlik tarzının bu süreçte daha etkili
olduğu halen literatürde muğlak bir konu olduğu değerlendirilmiştir.