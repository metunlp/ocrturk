1\. Giriş

Dünya hızla artan bir çevre kirliliği sorunu ile karşı karşıyadır. Buna rağmen son 50
yılda tüm ülkeler için büyüme vazgeçilemez ve yavaşlatılamaz bir kavramdır. Kirlilik ise
büyüme ile doğru orantılı artmaktadır. Bu ikilem içerisinde büyüme durdurulamazken
kirliliği azaltmak için yenilenebilir enerji kaynakları ve yeşil büyüme stratejileri gün
geçtikçe önemli hale gelmektedir (OECD, 2012: 31-35). Dünyada ise ülkeler arasında hem
büyüme hem kirlilik ile mücadele açısından eşit rekabet koşulları mevcut değildir. Gelişmiş
olan ülkeler çevre ve enerji üzerine çalışmalarını 1990’lı yılların başında
yoğunlaştırmışlardır. Bunu yaparken ilk aşamada kirlilik yaratan fosil yakıt tüketimini
azaltmak için yenilenebilir enerji kaynaklarının tüketimini artırıp, geri dönüşümü
desteklemeye özen göstermişlerdir. Hatta gelişmiş ülkeler üretimlerinin büyük bir kısmını
az gelişmiş ve gelişmekte olan ülkelere kaydırmışlardır (Zhou et al., 2018: 1). Bu durumda
az gelişmiş ya da gelişmekte olan ülkeler, gelişmiş ülkelerdeki sanayi kollarının “kirlilik
sığınağı” ya da “kirlilik cenneti” (Pollution Haven Hypothesis) haline gelmesine sebep
olmuşlardır (Fullwood et al., 2009: 58-64).

Çevre ile ilgili çalışmaları yaparken şüphesiz Çevresel Kuznets Eğrisi hipotezi
ışığında, endüstriyel gelişmenin ekonomik büyüme üzerindeki etkisini göz ardı etmemek
gerekmektedir. Çevresel Kuznets Eğrisi (ÇKE) hipotezi, ekonomik büyüme ile çevre
arasında ilişki kuran modeller içinde, büyümenin çevreye verdiği zararları yorumlamak için
en yaygın kullanılan yöntemlerden biridir. ÇKE hipotezine göre; büyüme ile paralel olarak
önce gelir artmakta, gelir artısı çevre kirliliğini artırmakta bu artış̧ belli bir süre devam
ettikten sonra hem gelir artışı hem de çevre kirliliği azalmaktadır (Grossman & Krueger,
1991: 3914). Endüstriyel üretim dünya çapında ekonomik büyümeye katkı sağlarken, aynı
zamanda çevresel bozulmanın maliyetlerini de artırmaktadır. Çevresel maliyetler başta
küresel nüfus olmak üzere, özellikle az gelişmiş ve gelişmekte olan ülkelerde daha yüksek
olabilmektedir. Herhangi bir ülkenin özellikle sanayileşme yoluyla büyümesi, enerji
tüketimi ve doğal kaynak tüketimini artırırken, çevre kirliliğini de aynı oranda artırmaktadır.
(Xing et al., 2023; Musah et al., 2021). Günümüzde büyümenin çevre üzerindeki etkilerini
farklı yöntemler (Stirpat, ARDL, PMG vb.) ile test etmeye yönelik çalışmaların sayısı gün
geçtikçe artmaktadır. Bu çalışmada son yıllarda tüm bilim dallarında ve çevre çalışmalarında
da yaygın olarak kullanılmaya başlayan yöntemlerden biri olan Yapay Sinir Ağı yöntemi de
eklenmiştir.

Bu çalışma, tamamı gelişmekte olan ülkelerden oluşan, D-8 ülkeleri üzerine
yapılmıştır. D-8 ülkelerinin toplam nüfusu 1,1 milyar olup, dünya nüfusunun 1/7’sini
oluştururken bu ülkelerin toplam ekonomik büyüklükleri 4 trilyon doları aşmaktadır
(<www.mfa.gov.tr>). D-8 ülkeleri aynı zamanda doğal kaynak zenginliği ile petrolde Dünya
rezervlerinin %12’sini doğal gazda ise toplam Dünya rezervlerin %21’ini bünyesinde
barındırmaktadır. D-8 ülkeleri batılı ülkeler ile karşılaştırıldığı zaman kişi başına düşen gelir
miktarı (GSYH) açısından düşük olmalarına rağmen, yoğun nüfusları nedeniyle toplu olarak
oldukça önemli bir paya sahiplerdir (Kamel, 2001: 251). Ayrıca topluluğa üye ülkelerin